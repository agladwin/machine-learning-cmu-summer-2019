WARSZAWA — Na kilka dni przed wizytą Donalda Trumpa w Polsce sytuacja polityczna w kraju wciąż się pogarsza, jak to się dzieje od listopada 2015 roku. To wtedy Polska, pod nowo wybranymi rządami narodowo-konserwatywnej partii Prawo i Sprawiedliwość kierowanej przez prezesa Jarosława Kaczyńskiego zaczęła schodzić z drogi demokracji i praworządności. Pierwszą ofiarą stał się Trybunał Konstytucyjny, który po trwającej rok batalii prawnej wyłonił się ponownie w nowym składzie, gwarantującym pełną podległość partii rządzącej. Podobnie polskie radio i telewizja, kiedyś o wiele bardziej niezależne, teraz emitują czystą propagandę, wychwalającą rząd i demonizującą partie opozycyjne oraz całą Unię Europejską. Miesiąc temu prezydent Andrzej Duda zignorował wyrok Sądu Najwyższego. Następnie rząd udzielił sobie władzy do uchylania niemal każdej decyzji prezydentów miast. 10 czerwca policja zatrzymała Władysława Frasyniuka, legendarnego przywódcę Solidarności, ruchu, który stawił opór radzieckiej dominacji w latach osiemdziesiątych i prawdziwego bohatera polskiej opozycji demokratycznej. Frasyniuk został siłą usunięty z demonstracji przeciwko faktycznie rządzącemu w Polsce prezesowi Kaczyńskiemu. 25 czerwca kolejna antyrządowa demonstracja została zaatakowana przez bojówkarzy skrajnej prawicy. Rzeczniczka Prawa i Sprawiedliwości miała po tym zajściu powiedzieć, że ma zrozumienie dla napastników. Wśród wielu sygnałów ostrzegawczych, jakie rozlegają się w Polsce, ten był szczególnie złowrogi. Ale czy to może obecnie wzbudzić niepokój w Białym Domu? W przeszłości z pewnością by tak było. Tym razem – nie wiemy. Prezydenci Stanów Zjednoczonych odwiedzający Polskę po upadku komunizmu w 1989 roku mieli zawsze jasną świadomość tutejszej sytuacji politycznej. Zwyczajowo wyrażali podziw dla Polski, która z zimnej wojny wyszła jako kraj zniszczony, a zdołała się odrodzić i na powrót zająć należne jej miejsce w rodzinie krajów Zachodu. Pamiętam, jak w 1997 roku w Warszawie Bill Clinton oświadczył, że zmaganie Polski z reżimem komunistycznym zmieniło bieg historii. Byliśmy z tego bardzo dumni. Sześć lat później, w przededniu poszerzenia Unii Europejskiej, George W. Bush w czasie swojej wizyty chwalił moich rodaków jako dobrych obywateli Europy i dobrych przyjaciół Stanów Zjednoczonych. Z kolei Barak Obama w czerwcu 2014 roku mówił w Warszawie o swoim wielkim podziwie dla społeczeństwa otwartego, jakie Polska zbudowała w ostatnim ćwierćwieczu. Prezydent Trump ma przemawiać w Polsce w najbliższy czwartek. Jak zapowiedział Biały Dom, podobnie jak jego poprzednicy, prezydent uświetni swą wizytę w Warszawie dłuższym przemówieniem na tematy polityczne. Jednak co powie, jak na razie pozostaje przedmiotem domysłów. Czy będzie chciał głębiej podzielić Unię Europejską i zantagonizować jej członków? Czy sprzeciwi się imperializmowi rosyjskiemu i obieca, że będzie bronił jej sąsiada, Ukrainę, w wojnie hybrydowej, którą wypowiedziała jej Rosja? Nie wiemy. Ale istnieje jeszcze inna kwestia. Otóż smutną prawdą jest, że prezydent Trump odwiedzi Polskę bardzo odmienną od tej, w której przemawiali jego poprzednicy. Kaczyński, kiedyś członek Solidarności, która przyczyniła się do ostatecznego rzucenia Związku Radzieckiego na kolana, jest teraz w Polsce szarą eminencją. Zyskał pełną kontrolę nad rządem i udowodnił, że nie ma żadnych skrupułów, by zniszczyć instytucje demokratyczne w kraju. Po przejęciu Trybunału Konstytucyjnego, następne na liście są sądy niższych instancji. Kaczyński i jego kolesie chcą doprowadzić do podporządkowania sędziów ministrowi sprawiedliwości, co pozwoliłoby rządowi ingerować w wyroki. Sejm już pracuje nad projektami ustaw pozwalających na to. Jeśli się tak stanie, nastąpi oficjalny koniec praworządności w Polsce. Prezes Kaczyński będzie kontrolował wszystko. Pozostałości wolnych mediów odejdą w przeszłość, tak samo jak skuteczna opozycja, a Polska powróci do opresyjnych praktyk politycznych z lat osiemdziesiątych. Podobny zwrot następuje w polskiej polityce zagranicznej. Rząd Polski głośno krytykuje Unię Europejską, powtarzajac, że nie jest ona w stanie sprostać globalnym wyzwaniom. Wiosną tego roku polski minister spraw zagranicznych Witold Waszczykowski radośnie pozował do zdjęć z Marine Le Pen, szefową skrajnie prawicowego Frontu Narodowego we Francji. Jej klęska w wyborach prezydenckich, które odbyły się przed paroma tygodniami, była gorzkim rozczarowaniem dla polskich elit rządzących. Tuż przed tymi wyborami prezydent Duda publicznie pochwalił „nieuniknioną zmianę”, jaką reprezentują ruchy populistyczne na Zachodzie i ostrzegał polityków, by nie stawali na ich drodze. Środowiska opiniotwórcze popierające władze w Polsce przedstawiały niemieckich i francuskich populistów jako potencjalnych sprzymierzeńców i współautorów nowego ładu politycznego, który przekształci Europę na ich własny narodowo-konserwatywny obraz. Na szczęście wygląda na to, że wiatry się zmieniają. Żadna partia populistyczna nie zdołała w ostatnim czasie wygrać wyborów w Europie. Przegrały w Austrii, Holandii i Francji, a posługujący się populistycznymi hasłami konserwatyści z trudem się utrzymali w niedawnych przedterminowych wyborach w Wielkiej Brytanii. W rezultacie polski rząd jest w Europie osamotniony. Nawet Victor Orban, premier Węgier, który tłumił demokrację we własnym kraju, szuka obecnie rozejmu z resztą Europy. Unia Europejska przygotowuje się do kroku naprzód i silniejszej integracji, tymczasem mój kraj pozostanie z tyłu. W Polsce w tygodniach poprzedzających wizytę prezydenta Trumpa zadajemy sobie pytanie, czy pochwali on czy skrytykuje narodowo-konserwatywny rząd, który nie przestaje spychać kraju coraz to dalej z drogi demokracji i poszanowania praw człowieka. Nie wiem, co prezydent Trump powie w Warszawie. Jest on w najlepszym razie nieprzewidywalny. W najgorszym, jak utrzymują jego przeciwnicy, nie jest w stanie pełnić funkcji zwierzchnika sił zbrojnych Ameryki. Wydaje się jednak, że tradycyjna amerykańska dyplomacja wciąż jeszcze ma w swych szeregach rzeszę ekspertów i profesjonalistów, którzy nadal mają wpływ na działania Białego Domu. Stany Zjednoczone potrzebują ściśle zintegrowanej Europy. A ta jedność jest w oczywisty sposób zagrożona, jeśli nadal będzie przeciwko niej występował obecny polski rząd. Byłoby zatem roztropnie, aby doradcy Trumpa dokładnie przyjrzeli się tutejszej sytuacji. Pomimo ciepłego przyjęcia, z jakim przypuszczalnie spotka się prezydent, jest kwestią zasadniczej wagi, by skupił się na erozji demokracji w Polsce i zaznaczył, że proces ten nie leży w interesie Ameryki. Zdrowa demokracja w Polsce jest kwestią zasadniczej wagi dla obu naszych krajów i prezydent Trump powinien to powiedzieć, głośno i wyraźnie. Bartosz T. Wieliński jest redaktorem działu zagranicznego “Gazety Wyborczej”, jednego z największych polskich dzienników, założonego przez opozycję demokratyczną w Polsce w 1989 roku.